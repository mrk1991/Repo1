<div id="titoloContent">
	<h1><strong> IL SOLE: LA NOSTRA STELLA </strong></h1>
	<h2><em>
		Dopo che Galileo si è bruciato gli occhi sul Sole, la nostra stella ha smesso di essere perfetta: presenta cicli di macchie scure, ruota
		su se stessa e, a guardare bene, mostra “fiamme” altissime, “lampi” e macchie di luce... Ma perché l'attività solare possa essere
		studiata in modo quantitativo e le osservazioni spiegate con una teoria, si deve arrivare all'Ottocento, alle scoperte sull'atomo e alla
		relazione di Einstein che lega materia ed energia. Oggi sappiamo molto sulla dinamica del Sole, e anche se resta ancora molto da
		scoprire, ciò che sappiamo ci serve per capire tutte le altre stelle. Il Sole, infatti, non è speciale, anche se gli vogliamo bene: non è
		grande come una gigante, né piccolo come una nana, né instabile come una nova... Continuerà la sua placida esistenza ancora a lungo.
	</em></h2>
</div> <!-- fine titoloContent -->

<div align="center"><img class="principale" alt="Il Sole" src="images/sole.jpg" width="500" height="462"></div>

<p>
	Il Sole è una tra le numerose stelle a possedere un proprio sistema planetario, il sistema solare, costituito da tutti i corpi che sono
	mantenuti in orbita attorno alla stella dalla sua attrazione gravitazionale. Questi si suddividono in: pianeti, pianeti nani, corpi minori.
	I pianeti del sistema solare sono otto: Mercurio, Venere, Terra, Marte, Giove, Saturno, Urano e Nettuno. Il Sole è l'unica stella la cui
	forma possa essere apprezzata semplicemente alla vista. Utilizzando poi un modesto telescopio, dotato di un adeguato filtro o utilizzato in
	modo da proiettare l'immagine della stella su uno schermo bianco, è possibile osservare agevolmente le macchie solari e i brillamenti. La
	combinazione delle dimensioni e della distanza dalla Terra al Sole e dalla Terra alla Luna, è tale che i due astri si presentano nel cielo
	pressappoco col medesimo diametro apparente; tale situazione è all'origine di periodiche occultazioni della stella da parte del nostro unico
	satellite naturale, che prendono il nome di eclissi solari; le eclissi totali, in particolare, consentono di visualizzare la corona solare e
	le protuberanze. Il Sole è una stella di terza generazione la cui formazione sarebbe stata indotta dall'esplosione, circa 5 miliardi di anni
	fa, di una o più <strong>supernova</strong> nelle vicinanze di un'estesa nube molecolare del <em>Braccio di Orione</em>. E' accertato che,
	circa 4,57 miliardi	di anni fa, il rapido collasso della nube, innescato dalle supernove, portò alla formazione di una generazione di
	giovanissime stelle, tra le quali anche il Sole, che, subito dopo la sua formazione, assunse un'orbita quasi circolare attorno al centro
	della Via Lattea. Il Sole è attualmente in una lunga fase di stabilità durante la quale l'astro genera energia attraverso la fusione
	(all'interno del suo nucleo), dell'idrogeno in elio; la fusione nucleare inoltre fa sì che la stella sia in uno stato di equilibrio, sia
	idrostatico (ossia non si espande, né si contrae), sia termico. Una stella come il Sole impiega, considerando la massa, circa 10 miliardi di
	anni per esaurire completamente l'idrogeno nel suo nucleo. Al termine di questo periodo di stabilità, tra circa 5 miliardi di anni, il Sole
	entrerà in una fase di forte instabilità che prende il nome di gigante rossa. Questo collasso determinerà un incremento termico tale da
	innescare la fusione dell'idrogeno negli strati superiori, che provocheranno l'espansione della stella fino ad oltre l'orbita di Mercurio.
</p>
	<div align="center"><img class="principale" alt="Il Sole nella fase di gigante rossa" src="images/sole-gigante_rossa.png" width="400"
		 height="355">
		<!--<span>
			</br>Raffronto tra le dimensioni del Sole nella sequenza principale e nella fase di gigante rossa
		</span>-->
	</div>
<p>
	Quando anche l'idrogeno dello strato superiore al nucleo sarà totalmente convertito in elio (entro poche decine di milioni di anni) si avrà
	un nuovo collasso e la stella subirà una riduzione delle proprie dimensioni; i prodotti di fusione, non impiegabili in nuovi cicli
	termonucleari a causa della piccola massa della stella, si accumuleranno inerti nel nucleo; così, avverrà un successivo collasso che
	determinerà la produzione di una quantità di energia talmente elevata da provocare una nuova espansione dell'astro, che raggiungerà
	dimensioni circa 100 volte superiori a quelle attuali, tanto che la sua atmosfera arriverà ad inglobare molto probabilmente Venere. Incerto è
	il destino della Terra: alcuni astronomi ritengono che anche il nostro pianeta verrà inglobato dalla stella morente; altri invece ipotizzano
	che il pianeta si salverà. Il nostro pianeta sarà però inabitabile: gli oceani saranno evaporati a causa del forte calore e gran parte
	dell'atmosfera verrà dispersa nello spazio dall'intensa energia termica. Tutto ciò avverrà entro i prossimi 3,5 miliardi di anni. Entro 7,8
	miliardi di anni, esaurito ogni processo termonucleare, il Sole rilascerà i suoi strati più esterni, che verranno spazzati via sotto forma di
	"supervento" creando una nebulosa planetaria; le parti più interne collasseranno e daranno origine ad una nana bianca (con dimensioni circa
	uguali a quelle della Terra), che lentamente si raffredderà sino a diventare, nel corso di centinaia di miliardi di anni, una nana nera.
</p>

<div id="titoloContent">

	<h2><strong> Caratteristiche e rotazione </strong></h2>

</div> <!-- fine secondo titolo content> -->

<p>
	Il Sole, come ogni altro corpo celeste nell'Universo, è costituito da elementi chimici, in gran parte da idrogeno ed elio. Gli elementi
	pesanti, detti convenzionalmente metalli, che si trovano soprattutto negli strati più superficiali, sono: litio, berillio, boro e neon. Il
	Sole è una sfera di plasma quasi perfetta, le cui dimensioni sono un po' più grandi di quelle di una stella di media grandezza, ma
	decisamente più piccole di quelle di una ben più imponente gigante blu o gigante rossa. Il suo diametro polare differisce da quello
	equatoriale di appena 10km. Poiché si trova allo stato di plasma e non possiede una superficie solida, la stella è soggetta ad una rotazione
	differenziale, ovvero ruota in maniera diversa a seconda della latitudine: infatti la stella ruota più velocemente all'equatore che non ai
	poli ed il periodo di rotazione varia tra i 25 giorni dell'equatore e i 35 dei poli.
</p>

<div id="titoloContent">

	<h2><strong> Struttura </strong></h2>
	
</div> <!-- fine secondo titolo content> -->

<p id="sole-struttura">
	Il Sole possiede una struttura interna ben definita. La struttura interna del Sole, come quella delle altre stelle, appare costituita di
	involucri concentrici. Ogni strato possiede caratteristiche e condizioni fisiche ben precise, che lo differenziano dal successivo.</br>
	Gli strati sono, dal centro verso l'esterno:
</p>
	<ol class="paragrafo">
		<li>Il nucleo</li>
		<li>La zona radiativa</li>
		<li>La tachocline</li>
		<li>La zona convettiva</li>
		<li>La fotosfera, che è la superficie del Sole</li>
		<li>L'atmosfera, suddivisa in:</li>
			<ul>
				<li>Cromosfera</li>
				<li>Zona di transizione</li>
				<li>Corona</li>
			</ul>
	</ol>

	<div align="center"><img class="principale" alt="La struttura del Sole" src="images/sole-struttura.jpg" width="400" height="300"></div>
<p>
	<strong>Nucleo</strong>: È qui che avvengono le reazioni di fusione nucleare, fonte principe dell'energia solare. Gli astrofisici ritengono
	che il nucleo solare abbia una densità superiore a 150.000kg/m³ (150 volte quella dell'acqua), una temperatura di circa 13.600.000K ed una
	pressione di quasi 500 miliardi di atmosfere; la combinazione di simili valori favorisce la fusione nucleare dell'idrogeno in elio.</br>
	<strong>Zona radiativa</strong>: Situata all'esterno del nucleo, assorbe l'energia da esso prodotta e la trasmette per irraggiamento agli
	strati superiori. In questa fascia avviene il trasferimento dell'energia prodotta nel nucleo verso lo strato superiore, la zona convettiva.
	Una recente analisi dei dati raccolti dalla missione <em>SOHO</em> suggerisce che la velocità di rotazione della zona radiativa sia
	leggermente inferiore a quella del nucleo.</br>
	<strong>Zona di transizione</strong> (<strong><em>Tachocline</em></strong>): La zona di transizione tra la porzione radiativa e quella
	convettiva prende il nome di <em>tachocline</em>.</br>
	<strong>Zona convettiva</strong>: La zona convettiva ha uno spessore di circa 200.000km e si trova nella porzione esterna del Sole. L'area è
	caratterizzata da temperature e densità inferiori a quelle degli strati sottostanti; di conseguenza, energia e calore non possono essere
	trasferiti per irraggiamento, ma attraverso moti convettivi. La materia più calda e meno densa viene portata in superficie, dove cede parte
	della propria energia termica; una volta raffreddata, la materia risprofonda alla base della zona convettiva, dove riceve nuovamente il
	calore proveniente dalla zona radiativa. Nella zona convettiva la materia è in costante movimento.</br>
	<strong>Fotosfera</strong>: La fotosfera è lo strato superficiale del Sole, al di sotto del quale la stella diviene opaca alla luce
	visibile; si tratta dunque del primo strato visibile, dal quale l'energia proveniente dall'interno è libera di propagarsi nello spazio. È
	sede di fenomeni come le <strong>macchie solari</strong> e i <strong>flare</strong>. Poiché gli strati più alti della fotosfera sono più
	freddi di quelli più profondi, l'immagine del Sole appare più luminosa al centro, e si fa via via più tenue man mano che si procede verso il
	bordo del perimetro del disco visibile; questo fenomeno è chiamato <strong>oscuramento al bordo</strong>, ed è causato da un fenomeno di
	prospettiva.</br>
	<strong>Atmosfera</strong>: Gli strati al di sopra della fotosfera costituiscono l'atmosfera solare e sono, in ordine: la
	<strong>cromosfera</strong>, la <strong>zona di transizione</strong> e la <strong>corona</strong>. Questi sono molto più caldi della
	superficie solare. Qui si trova anche lo strato più freddo del Sole: si tratta di una fascia chiamata <strong>regione di minima
	temperatura</strong>, posta circa 500km sopra la fotosfera: quest'area, che ha una temperatura di 4000K, è sufficientemente fredda da
	consentire l'esistenza di alcune molecole, come il monossido di carbonio e l'acqua.
</p>

<div id="titoloContent">

	<h2><strong> Macchie solari </strong></h2>
	
</div> <!-- fine secondo titolo content> -->

<div align="center"><img class="principale" alt="Le macchie solari" src="images/sole-macchie.jpg" width="500" height="307"></div>

<p>
	Osservando il Sole con filtri adatti, è possibile scorgere lungo la sua superficie le caratteristiche <strong>macchie fotosferiche</strong>,
	aree ben definite che appaiono più scure rispetto al resto della fotosfera a causa della loro temperatura più "bassa" (dell'ordine dei
	4500K). Le macchie solari più grandi possono estendersi anche per migliaia di chilometri. Il numero di macchie solari visibili sulla
	superficie del Sole non è costante, varia durante il ciclo solare.
</p>

<!--<div align="center"><img class="principale" alt="Le dimensioni del Sole" src="images/sole-dimensioni.jpg"></div>

<span>
	Confronto tra le dimensioni del Sole e degli altri pianeti del sistema solare
</span>-->
