<div id="titoloContent">

	<h1><strong> VENERE </strong></h1>

	<h2><em>
		Venere è un pianeta molto simile, per dimensioni, alla Terra. Come la Terra ha alcuni vulcani, spenti da poco, ma le somiglianze
		finiscono qui: pianeggiante per il 65% della superficie, Venere è avvolta da una spessa atmosfera di anidride carbonica, spazzata da
		venti violenti come uragani, riscaldata dall'effetto serra fino a una temperatura media di quasi 500°C.
	</em></h2>

</div> <!-- fine titoloContent -->

<div align="center"><img class="principale" alt="Venere" src="images/venere.jpg" width="500" height="490"></div>

<p>
	Come Mercurio, Venere è un pianeta interno e orbita nello spazio compreso fra il Sole e la Terra. Per questo motivo, anche Venere si può
	osservare meglio al tramonto o all'alba. Se è visibile al tramonto è il primo astro a comparire nel cielo, e per questo gli antichi lo
	chiamavano <em>Vespero</em> (dal nome latino del tramonto), o <em>stella della sera</em>. Se è visibile all'alba, precede di poco il Sole e
	per questo gli antichi lo chiamavano <em>Lucifero</em> (che in latino vuol dire “portatore di luce”), o <em>stella del mattino</em>.
	Osservare Venere a occhio nudo, o con un binocolo o un telescopio, è davvero molto facile: può tramontare (o sorgere) fino a 3 ore dopo (o
	prima) del Sole. Per questo motivo, già nell'antichità se ne conoscevano bene i moti e le fasi, infatti, a causa del suo moto più vicino al
	Sole rispetto a quello della Terra, Venere viene illuminata in modo diverso (come accade alla Luna) e, vista da terra, passa da una fase
	crescente a una fase decrescente, fino a scomparire per poi riprendere il ciclo. A differenza della Luna, però, Venere, durante le fasi,
	cambia molto anche nelle dimensioni del suo diametro apparente: a causa della forte differenza di distanza dalla Terra, infatti, quando si
	trova in fase piena (2.60 * 10⁸km) ha un diametro apparente di 10 d'arco, mentre quando è in fase di falce (“solo” 0,4 * 10⁸km) ha un
	diametro apparente addirittura di 66 d'arco.</br>
	Le osservazioni di questo fenomeno permisero a <em>Galileo</em> di proporre una delle più concrete prove a convalida della teoria
	copernicana. A differenza dell'orbita di Mercurio, che è molto inclinata rispetto all'eclittica, l'orbita di Venere è inclinata di soli 3,4°.
	Per questo il pianeta è in alcuni periodi completamente oscurato dal Sole (<strong>occultazione</strong>) e in altri ne attraversa il disco
	da una parte all'altra (<strong>transito</strong>): in questo caso, appare come il dischetto nero proiettato sullo sfondo luminoso del Sole.
	Diversamente dalla maggior parte degli altri pianeti, inoltre, Venere ruota intorno al proprio asse di rotazione in senso retrogrado: chi
	vivesse sul pianeta vedrebbe il Sole sorgere a Ovest e tramontare ad Est.
</p>

<div align="center"><img class="principale" alt="Le fasi di Venere" src="images/venere-fasi.jpg" width="700" height="540"></div>

<div id="titoloContent">
	<h2><strong> Un pianeta come la Terra, ma molto diverso </strong></h2>
</div> <!-- fine titoloContent -->

<p>
	Venere è molto simile alla Terra: le dimensioni, la massa, la densità, la gravità, la presenza di una spessa atmosfera gassosa (responsabile,
	per l'alto potere riflettente, della sua lucentezza) sono le caratteristiche che accomunano questo pianeta con il nostro. Per questa ragione
	si è creduto per molto tempo che ospitasse forme di vita simili a quelle terrestri e, in cerca di queste forma di vita, sono state inviate
	numerose spedizioni spaziali dagli Stati Uniti e dall'Unione Sovietica. Tuttavia tutti i tipi di sonde che hanno esplorato l'atmosfera del
	pianeta e la sua superficie, hanno fatto crollare ogni speranza di trovare anche il più piccolo essere vivente: Venere assomiglia alla Terra,
	ma non poi tanto.</br>
	I dati raccolti sulla costituzione dell'atmosfera, sulle caratteristiche della superficie e sulla composizione del suolo, infatti, hanno
	permesso di conoscere abbastanza bene le condizioni “medie” di questo pianeta inospitale.
</p>

<div id="titoloContent">
	<h2><strong> Un'atmosfera ”pesante” e un suolo vulcanico </strong></h2>
</div> <!-- fine titoloContent -->

<p>
	La spessa coltre atmosferica venusiana, alta circa 85km, è formata per il 96% da anidride carbonica e alla base sviluppa una pressione circa
	92 volte più elevata di quella che si misura sulla Terra alla superficie del mare. L'acqua, nell'atmosfera di Venere così come su tutto il
	pianeta, è decisamente pochissima, e le nubi, sospese a una quota media di 50km, sono costituite prevalentemente da acido solforico. Per
	avere un'idea delle dimensioni dell'atmosfera venusiana, possiamo ricordare che, sulla Terra, quasi tutta l'aria si accumula nei primi 5,6km
	e che tutti i fenomeni meteorologici hanno luogo esclusivamente nei primi 10km sopra il suolo. Non è un caso che, dallo spazio, si riesca a
	vedere con facilità il suolo della Terra, mentre la superficie di Venere resta invisibile anche ai più potenti strumenti: la rifrazione è
	troppo forte. Ciò che si osserva al telescopio, dunque, non è la superficie di Venere, ma la sommità della sua atmosfera: l'anidride
	carbonica, infatti, è un gas che riflette le radiazioni visibili e infrarosse in modo molto efficiente. Per questa stessa ragione, la
	temperatura media del pianeta è estremamente elevata: vicina ai 500°C, addirittura più alta che su Mercurio. Questo valore (decisamente
	troppo alto per essere prodotto unicamente dall'irradiazione solare, anche se questa è comunque maggiore rispetto a ciò che arriva sulla
	Terra) viene spiegato come il risultato di millenni di pesantissimo effetto serra dovuto proprio all'alta percentuale di anidride carbonica
	atmosferica. Inoltre nell'alta atmosfera soffiano venti a una velocità di più di 400km/h: la velocità di rotazione del pianeta, infatti,
	varia molto se si considerano le nubi o il suolo. Mentre le nubi compiono un giro in poco più di 4 giorni, il suolo impiega circa 243 giorni
	a fare un giro completo. Poiché l'anno venusiano (cioè il tempo impiegato per compiere un'intera rivoluzione intorno al Sole) è di 224
	giorni, il giorno del suolo di Venere è più lungo dell'anno. Per questa ragione, al suolo il vento non supera mai i pochi chilometri all'ora.
	Ma non basta. Le apparecchiature sganciate da <em>Venera10</em> che sono riuscite ad atterrare indenni, sono andate distrutte dopo poche ore
	di funzionamento soprattutto a causa della forte pressione. Tuttavia in quelle ore hanno inviato dati inequivocabili: sotto l'enorme cappa di
	gas del pianeta la luce del Sole penetra a malapena e la luminosità del cielo venusiano è pari a quella terrestre in un giorno di nebbia
	fitta. In questa caldissima penombra, inoltre, ogni tanto cadono scrosci di acido solforico misto ad acqua. Le indagini delle sonde ci hanno
	permesso di sapere molto anche sul suolo di Venere: in larga parte pianeggiante, ha sia profonde depressioni, come la <strong>Venus Rift
	Valley</strong> che arriva a 4km di profondità ed è lunga 1.400km, sia rilievi che superano i 1.000m. Inoltre, si sospetta che Venere abbia
	avuto un'intensa fase di vulcanesimo, sostenuto da una tettonica a placche simile a quella della Terra, anche se attualmente non si registra
	alcuna emissione vulcanica.</br>
	Venere non ha satelliti, né un campo magnetico: è probabile che quest'ultima caratteristica sia dovuta al lentissimo moto di rotazione del
	pianeta intorno al proprio asse.
</p>
