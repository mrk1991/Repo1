<div id="titoloContent">

	<h1><strong> LA LUNA </strong></h1>

	<h2><em> La Luna, in realtà piccolissima, ci appare grande come il Sole: per questo è stata adorata come una divinità di
			uguale importanza. Per la regolare variabilità del suo aspetto, è stata strumento di misura del tempo e simbolo di
			elementi contrastanti e contrapposti: da una parte Luna piena, luminosa e benevola, dall'altra Luna nuova, oscura e
			misteriosa. E ancora oggi, nonostante le conoscenze acquisite, nonostante l'uomo l'abbia raggiunta con sonde e
			spedizioni di ricerca, nonostante si siano chiariti molti problemi, e si sappia che la Luna è solo una palla di
			roccia che ruota nello spazio, sono ancora molti quelli che credono nella sua influenza sugli eventi terrestri, dal
			ritmo delle piogge alla nascita dei bambini. </em></h2>

</div> <!-- fine titoloContent -->

<div align="center"><img class="principale" alt="La Luna" src="images/luna.jpg" width="500" height="356"></div>

<p>
	La Luna, l'unico satellite naturale della Terra, ha una superficie vecchia, bucherellata e consumata: oltre ai crateri
	vulcanici, relativamente rari, è disseminata di vasti pianori lavici chiamati <em>mari</em> o <em>bacini</em>, che appaiono
	più scuri delle zone circostanti dette <em>terre</em> o <em>altopiani</em>. Bordati di catene di montagne con cañon, gole,
	depressioni e picchi, sono anch'essi costellati di crateri dovuti, prevalentemente, al bombardamento meteoritico avvenuto
	durante le ere più antiche.<br />
	La massa lunare, troppo piccola, non riesce a trattenere le molecole di gas: l'assenza di atmosfera e di liquidi che
	scorrano sulla superficie, ha fatto sì che le formazioni rocciose lunari si conservassero intatte così come si sono formate:
	le più antiche, che risalgono a circa 4 miliardi di anni fa, si ergono ancora accanto, o – spesso – sotto, quelle più
	recenti.<br />
	Nel complesso, dunque, la Luna è un piccolo mondo di roccia, con sbalzi di temperatura di oltre 200°C (media al Sole circa
	100°C, all'ombra circa -100°C). Il suolo, coperto da una polvere sabbiosa, impalpabile e finissima, vibra in media ogni anno
	per 3.000 debolissime scosse sismiche endogene. In compenso, la caduta di un meteorite di qualche decina di chili può
	provocare terremoti che fanno tremare la Luna per diversi minuti.
	
<div id="titoloContent">

	<h2><strong> Osservazioni </strong></h2>
	
</div> <!-- fine titoloContent -->
<p>
	La Luna brilla perché riflette la luce del Sole: un fenomeno, questo, già intuito dai popoli più antichi che misuravano il
	tempo in base alle osservazioni astronomiche, ma rimasto quasi sconosciuto fino ad Anassimene, che finalmente interpretò
	correttamente la dinamica delle eclissi. Ma fu Galileo con il suo cannocchiale a toccare con mano ciò che gli altri avevano
	solo intuito: la Luna è un oggetto fisico, aspro, roccioso, in tutto paragonabile alla Terra. Ma Galileo fa di più: come sua
	abitudine, misura <em>"dimostrando che le asperità terrestri sono di gran lunga minori delle lunari; minori, dico, anche
	parlando assolutamente, e non in ragione soltanto delle grandezze dei rispettivi globi"</em>. La topografia lunare nasce
	così. Ma per avere ulteriori informazioni sulla reale struttura della Luna e sulla sua topografia si dovranno attendere vari
	secoli: la parola definitiva sarà detta con le spedizioni spaziali russe, statunitensi e cinesi che fotograferanno anche la
	faccia nascosta. E' probabile, tuttavia, che sotto la morbida superficie del nostro satellite ci attendano nuove
	scoperte.
</p>

<div id="titoloContent">

	<h2><strong> Misure della Luna </strong></h2>
	
</div> <!-- fine titoloContent -->
<p>
	E' stato stabilito che la distanza Terra- Luna abbia un valore di 384.400 km, il preciso controllo di queste misure permette
	sia di verificare la teoria del moto lunare quantificando gli scambi energetici fra Terra e Luna, sia di misurare il
	rallentamento della rotazione terrestre, sia di raccogliere informazioni utili ad avvalorare i modelli sulla struttura
	interna della Luna.<br />
	La forma della Luna è molto simile a quella di una sfera: dalle misure di diametro terrestre, distanza media Terra-Luna e
	diametro angolare medio della Luna si calcolano facilmente il diametro, la superficie e il volume del nostro satellite. A
	causa dell'attrazione terrestre e della sua rotazione, anche la Luna ha una gibbosità in direzione della Terra: la
	differenza fra i due assi, però, è insignificante: circa 1km e mezzo, appena lo 0,43%.<br />
	La massa viene determinata in base a misure gravitazionali valutando le maree terrestri o le perturbazioni nell'orbita
	dell'asteroide Eros che si avvicina molto al sistema Terra-Luna.
</p>

<div id="titoloContent">

	<h2><strong> Geologia lunare </strong></h2>
	
</div> <!-- fine titoloContent -->

<img class="sinistra" alt="Crateri lunari" src="images/crateri.jpg" width="300" height="174">

<p>
	Sebbene l'esplorazione diretta della Luna abbia dato una risposta definitiva a molti interrogativi, anche l'osservazione da
	terra fornisce preziose informazioni sulla geologia lunare: dal numero dei crateri, e dalla loro stratificazione si può
	ricavare l'età relativa delle rocce di una regione (più sono numerosi e sovrapposti, più l'area è antica); misurando la
	diffusione della luce solare  si può dire che il suolo lunare deve essere formato prevalentemente da particelle piccole e
	incoerenti con un'elevata porosità.; tecniche radar possono sondare la crosta lunare fino a una profondità di 1.300m , e
	così via. Molte altre informazioni si ottengono con tecniche di telerilevamento, con osservazioni al telescopio e con lo
	studio delle fotografie. Infine, le perturbazioni gravitazionali misurate dalle sonde in orbita lunare permettono di
	valutare la distribuzione, nella Luna, di masse con densità differenti: è così che sono stati scoperti i <em>mascon</em>,
	anomalie gravitazionali negative in corrispondenza di bacini circolari dovute, forse, allo sprofondamento in tempi remoti di
	enormi asteroidi.<br />
	<strong>Mari o bacini:</strong> chiamate mari perché a causa del loro colore più scuro si pensava fossero distese d'acqua,
	le pianure lunari, o bacini, sono in realtà enormi distese di roccia basaltica formatasi probabilmente in epoca remota
	quando l'impatto di qualche grande meteorite ha spezzato la crosta solida facendo fuoriuscire dall'interno materiale ancora
	fluido. I bacini occupano il 15% dell'intera superficie lunare e sono quasi del tutto assenti sulla faccia nascosta da
	terra.<br />
	<strong>Continenti o altopiani:</strong> chiamati così in contrapposizione ai mari, sono ciò che resta della crosta
	primitiva: qui le tracce del millenario bombardamento meteoritico sono più numerose.<br />Rappresentano l'85% circa della
	superficie lunare (il 70% della faccia visibile da terra) e le loro rocce sono molto meno dense di quelle dei bacini (circa
	3 volte l'acqua) e molto più antiche (circa 4 miliardi di anni).<br />
	La crosta della Luna non è come quella terrestre, divisa in placche in movimento: le <strong>catene montuose lunari</strong>
	non sono prodotte dalla dinamica interna ma dal bombardamento meteoritico. La minor gravità ha contribuito poi a formare
	monti che, in proporzione, sono molto più alti di quelli terrestri come notava anche Galileo: raggiungono spesso i 6km e i
	picchi di 8km sono diffusi.<br />
	D'altra parte che la Luna non abbia moti interni è evidente: le strutture geologiche lunari non si spostano di un millimetro
	e il flusso di calore interno è troppo basso perché possa esistere una dinamica tettonica sostenuta da correnti convettive.
	Le misure fatte durante la spedizione <em>Apollo17</em> indicano un flusso di calore endogeno di soli 2-4 mW/cm₂; circa la
	metà di quello terrestre. A volte, più che di catene montuose si tratta di precipizi che separano due altopiani a quote
	diverse: anche in questo caso, si riesce a collegarne l'origine a qualche impatto.<br />
	Anche se, sulla Luna, in mancanza di atmosfera, d'acqua e di vita, non esistono rocce simili a quelle sedimentarie
	terrestri, anche se le rocce lunari sono quasi completamente degassate e anidre (prive d'acqua), sono essenzialmente simili
	a quella della Terra, perfino la loro composizione isotopica corrisponde.<br />
	Ma la maggior parte della superficie lunare non è rocciosa, ma ricoperta dalla <strong>regolite</strong>, un materiale
	costituito da frammenti con una granulometria molto variabile. Lo strato di regolite ha uno spessore minimo nei bacini, dove
	varia da pochi cm a 5m, e uno spessore massimo sugli altopiani, dove arriva a 30m.
</p>

<div id="titoloContent">

	<h2><strong> Moti e fenomeni lunari </strong></h2>
	
</div> <!-- fine titoloContent -->

<img class="destra" alt="Fasi lunari" src="images/fasi.jpg" width="300" height="225">

<p>
	<strong>Rotazione:</strong> la Luna ruota intorno al proprio asse polare: rispetto alla perpendicolare al piano della
	rivoluzione, l'asse è inclinato di 6°41'. Ciò implica che:<br />
	- il giorno lunare ha solo minime variazioni stagionali;<br />
	- il giorno lunare ha minime differenze di durata alle </br>diverse latitudini;<br />
	- il Sole arriva sempre all'orizzonte dei Poli lunari;<br />
	Inoltre, poiché il periodo e il verso di rotazione sono uguali al periodo e al verso di rivoluzione, la Luna espone alla
	Terra sempre la stessa metà: è un fenomeno dovuto all'attrazione terrestre che, ha frenato la rotazione lunare
	originaria.<br />
	<strong>Rivoluzione:</strong> l'orbita che la Luna segue intorno alla Terra è, approssimativamente, un'ellisse di cui la
	Terra occupa uno dei fuochi. Il moto si svolge da Ovest a Est, nello stesso senso della rotazione e della rivoluzione
	terrestri. Il periodo di rivoluzione lunare, cioè il tempo che intercorre fra due passaggi della Luna nello stesso punto
	dell'orbita, è detto anche mese siderale: ha una durata di 27,32 giorni solari medi.<br />
	<strong>Le fasi lunari:</strong> l'illuminazione della faccia lunare rivolta a noi cambia a seconda della posizione del
	nostro satellite rispetto alla Terra e al Sole. I diversi aspetti con cui ci appare la Luna sono detti fasi, e i principali
	prendono nomi diversi:<br />
	- Fase di <strong>Luna nuova (o novilunio):</strong> si ha quando Sole, Luna e Terra, in quest'ordine, sono sulla stessa
	linea; la Luna è invisibile perché sorge e tramonta insieme al Sole: di giorno non la vediamo perché ci mostra il lato non
	illuminato, di notte semplicemente non c'è.<br />
	- Fase di <strong>Luna crescente:</strong> si verifica dopo la Luna nuova; la parte illuminata diventa da spicchio
	sottilissimo, sempre più estesa. A volte, in questo periodo, si può vedere la parte buia della Luna brillare di una debole
	luminosità: è la luce cinerea. La Luna, infatti, riflette verso di noi la luce che le giunge dalla Terra illuminata dal
	Sole.<br />
	- Fase di <strong>primo quarto:</strong> la congiungente Terra-Luna è a 90° dalla congiungente Terra-Sole; si vede ¼ della
	superficie lunare (prima metà del disco).<br />
	- Fase di <strong>Luna piena o plenilunio:</strong> Sole, Terra e Luna, in quest'ordine, sono sulla stessa linea; tutto il
	disco lunare appare illuminato perché la Luna sorge quando il Sole tramonta.<br />
	- Fase di <strong>Luna calante:</strong> dopo la Luna piena, la parte illuminata della Luna diventa sempre meno estesa, fino
	a ridursi ad uno spicchio.<br />
	- Fase di <strong>ultimo quarto:</strong> la congiungente Luna-Terra e la congiungente Terra-Sole sono di nuovo a 90°, ma la
	Luna è dalla parte opposta al primo quarto; si vede  ¼ della sua superficie (seconda metà del disco, quella che resta oscura
	al primo quarto). Le fasi di primo e di ultimo quarto sono dette anche quadrature.<br />
	Il tempo che passa tra due momenti successivi in cui la Luna assume lo stesso aspetto viene detto mese sinodico o lunazione
	e dura 29,53 giorni solari medi.
</p>

<div id="titoloContent">

	<h2><strong> Le eclissi </strong></h2>
	
</div> <!-- fine titoloContent -->
	
<img class="sinistra" alt="Eclisse lunare" src="images/eclissi.jpg" width="300" height="187">
	
<p>
	- Se la fase di Luna piena si verifica quando la Luna si trova in un punto della sua orbita vicina all'eclittica, il cono
	d'ombra della Terra la può oscurare: si ha un' <strong>eclisse parziale di Luna.</strong><br />
	- Se la fase di Luna piena si verifica quando la Luna si trova in un nodo, i centri di Sole, Terra e Luna, in quest'ordine,
	si trovano allineati: la Luna entra completamente nel cono d'ombra del nostro pianeta e si ha un'<strong>eclisse totale di
	Luna.</strong> La Luna in eclisse non scompare mai completamente ma assume una colorazione rossastra: l'ombra prodotta dalla
	Terra, infatti, è sempre debolmente illuminata dai raggi rossi del Sole che vengono rifratti dall'atmosfera terrestre come
	in un immenso tramonto.<br />
	- Se la fase di Luna nuova si verifica mentre la Luna è in un punto della sua orbita vicino all'eclittica, il cono d'ombra
	che essa produce può oscurare una parte della superficie terrestre: si ha un'<strong>eclisse parziale di Sole.</strong>
	Visto da terra, il disco d'ombra della Luna copre solo parzialmente quello del Sole.<br />
	- Se la fase di Luna nuova si verifica quando la Luna si trova in un nodo, i centri di Sole, Luna e Terra, in quest'ordine,
	sono allineati: tutto il cono d'ombra della Luna si proietta sulla Terra e si ha un'<strong>eclisse totale di Sole.</strong>
	Visto da terra, il disco oscuro della Luna – che ha un diametro apparente quasi uguale a quello solare – copre
	progressivamente tutto il disco del Sole oscurandolo per pochi secondi. In quegli attimi di buio totale si possono vedere le
	stelle e le parti del Sole che di solito sono invisibili (ad esempio la corona). La Luna però, procede nel suo moto, e
	l'ombra spazza ampie aree del nostro pianeta.<br />
	Quando la Luna si trova sull'apogeo, il suo disco ha un diametro apparente un po' più piccolo di quello del Sole: se in
	queste condizioni si verifica un'eclisse totale di Sole, la Luna non copre tutto il disco luminoso e si ha un'<strong>eclisse
	anulare.</strong><br />
	In media, ogni 18 anni avvengono circa 70 eclissi: 42 di Luna e 28 di Sole.
</p>
