<div id="titoloContent">
	<h1><strong> GIOVE </strong></h1>
	<h2><em>
		E' il più grande del sistema solare e il secondo dei pianeti esterni.La sua spessa atmosfera impedisce di vedere il pianeta vero e
		proprio, ma gli dona una luminosità che, a volte, uguaglia quella di Venere. Per molti aspetti è simile al Sole: ha una rotazione
		differenziale evidente, ha fenomeni superficiali di grandi dimensioni e breve durata ma,soprattutto, emette energia. Più di quanta
		non ne riceva dal Sole.
	</em></h2>
</div> <!-- fine titoloContent -->

<div align="center"><img class="principale" alt="Giove" src="images/giove.jpg" width="675" height="379"></div>

<p>
	Non è solo il pianeta più grande: dopo Venere, quando è in opposizione, è anche il pianeta più brillante. Giove si presta molto bene
	all'osservazione, già con un binocolo è possibile vederlo attorniato dai suoi 4 satelliti principali, mentre attraverso un telescopio o un
	buon binocolo si può notare che ha l'aspetto di un dischetto schiacciato ai poli attraversato da strisce chiare e scure parallele 
	all'equatore. Per distinguere ulteriori dettagli della superficie è necessario usare un buon telescopio: potremo allora osservare un rapido
	avvicendarsi di formazioni mutevoli che, nel giro di qualche giorno o addirittura qualche ora, insorgono e scompaiono, ma meglio ancora
	potremo vedere anche la famosa "macchia rossa", un uragano di immense proporzioni che agita l'atmosfera di Giove da almeno 3 secoli.
	Le massime misure di questo fenomeno superficiale sono state 39.000km per 14.000km: esso fu avvistato per la prima volta più di 300 anni fa,
	e i planetologi sono propensi a ritenere che, pur essendo un fenomeno instabile, abbia lunga durata. Anche la colorazione a fasce orizzontali
	è prodotta da forti venti e da movimenti convettivi che agitano i gas dell'atmosfera: nelle zone chiare i gas più caldi salgono rapidamente
	ad alta quota dove si cristallizzano, tornando a scendere nelle zone più scure. I colori dominanti – giallo, arancione, ocra – sono prodotti
	dall'ammoniaca e dall'idrosolfuro di ammonio che si condensano in spesse nubi, mentre i colori più intensi sono dovuti ai composti del fluoro.
</p>

<div align="center"><img class="principale" alt="Giove" src="images/giove-composizione.png" width="550" height="260"></div>

<!--<div id="titoloContent">

	<h2><strong> Nè vero pianeta, nè vera stella </strong></h2>

</div> <!-- fine secondo titolo content> -->

<p>
	Dopo il Sole, Giove è il corpo più grande del sistema solare: rispetto al Sole ha un diametro 10 volte più piccolo, una massa 1000 volte
	inferiore e una densità quasi uguale. Il suo volume è ben 1300 volte quello della Terra, e la sua massa è tale da produrre sensibili
	perturbazioni nelle orbite degli asteroidi e delle comete. Il moto di rotazione intorno all'asse è molto veloce: in appena 9h 50min compie
	un giro completo. Ne consegue che all'equatore, la velocità lineare arriva a 12,6km/s; ciò provoca il notevole schiacciamento ai poli e
	l'evidente rotazione differenziale simile a quella che si verifica sul Sole: Giove non ruota come un corpo rigido, ma più velocemente
	all'equatore che ai poli. Con il Sole ha in comune anche i principali costituenti: gas come l'idrogeno (90%), e l'elio (9%), e in misura
	nettamente inferiore metano e ammoniaca. Inoltre, i dati raccolti dalle sonde <em>Pioneer</em>, <em>Galileo</em> e <em>Voyager</em> indicano
	come il pianeta si stia contraendo: ogni anno il suo diametro si riduce di circa 1mm. Questa considerazione e numerose altre confermano
	l'ipotesi che Giove sia un corpo prevalentemente gassoso, e che l'energia che esso emette in misura maggiore rispetto a quanta ne riceva dal
	Sole sia prodotta proprio dalla <em>“concentrazione gravitazionale”</em> evidenziata dalle sonde. Se Giove fosse stato un pò più grande
	questi processi avrebbero potuto sfociare in reazioni nucleari di fusione, proprio come è avvenuto sul Sole, e il nostro sistema sarebbe
	stato un sistema doppio. La massa di Giove invece non è sufficiente e per questo se ne parla come di una <em>“stella mancata”</em> e la sua
	temperatura resta considerevolmente bassa. Il veloce movimento di rotazione provoca anche altre conseguenze: innanzitutto ha determinato un
	equilibrio geostrofico tra la pressione atmosferica e la forza di <strong>Coriolis</strong>, ostacolando l'instaurarsi di correnti
	atmosferiche in direzione meridiana, inoltre, l'alta velocità di rotazione sarebbe la causa dell'intenso campo magnetico che ha origine dal
	pianeta. La magnetosfera di	Giove si estende nello spazio per milioni di kilometri, provocando bellissime aurore polari simili a quelle che
	si osservano anche sulla Terra. Sulla base dei dati raccolti dalle sonde, inoltre, si pensa che Giove abbia al suo interno un piccolo nucleo
	roccioso di silicati di ferro immerso in un oceano di idrogeno metallico liquido. Questa struttura contribuirebbe a spiegare il campo
	magnetico, ma è solo un'ipotesi di lavoro. Al di sopra, per quasi 1.000km, si estende l'atmosfera.
</p>

<div id="titoloContent">

	<h2><strong> Anelli e satelliti </strong></h2>

</div> <!-- fine secondo titolo content> -->

<div align="center"><img class="principale" alt="I satelliti di Giove" src="images/giove-lune.jpg" width="550" height="187"></div>

<p>
	Oltre a una corte di numerosi satelliti (attualmente se ne conoscono 63), Giove ha un anello di materiali simile a quello di Saturno.
	Invisibile al telescopio, è stato rivelato per la prima volta dalla sonda <em>Voyager</em>, è spesso solo 4km e orbita attorno al pianeta
	a una distanza di circa 60.000km dalla sommità delle nubi.</br>
	Fra i satelliti di Giove si ricordano i piu grandi: <strong>Io</strong>, <strong>Europa</strong>, <strong>Ganimede</strong>,
	<strong>Callisto</strong>.
	</br>
	Essi furono scoperti da Galileo nel 1610 e denominati <em>"satelliti medicei"</em> in omaggio alla casata fiorentina. Facilmente osservabili
	con un buon binocolo, appaiono come piccole stelline attorno al pianeta ma, poichè il piano delle loro orbite è poco inclinato rispetto a
	quello di Giove, le eclissi sono molto frequenti. Fu studiando i loro moti che Ole Romer, nel 1675, riuscì a misurare per la prima volta la
	velocità della luce. Grazie alle esplorazioni delle sonde statunitensi <em>Pioneer 10 e 11</em>, <em>Voyager 1 e 2</em> e <em>Galileo</em>,
	abbiamo molte informazioni sui satelliti di Giove. I più piccoli sono simili alle lune degli altri pianeti, e a volte è evidente che
	hanno origine da asteroidi, mentre i satelliti medicei sono sferici, e molto diversi l'uno dall'altro.</br>
	<strong>IO</strong>: relativamente calda (2000K nei punti eruttivi, ma mediamente intorno ai 130K), ricca di vulcani attivi non ha crateri
	meteoritici. La sua superficie dunque, è molto recente: Io è l'unico corpo del sistema solare su cui si sia fotografata un'eruzione. Il
	materiale eruttato è probabilmente zolfo liquido, o silicati fusi ricchi di sodio. Alcuni dati recenti inviati dalla sonda Galileo
	suggeriscono che Io abbia un nucleo di ferro di almeno 900km di diametro e un proprio campo magnetico. L'origine dell'energia di Io sarebbe
	nelle interazioni di marea che la legano a Europa, Ganimede e a Giove: mentre Io volge la stessa faccia a Giove ( come accade alla Luna con la
	Terra) la gravità di Europa e di Ganimede ne deformano la crosta con dislivelli anche di 100m d'altezza. Queste deformazioni continue si
	traducono in energia termica, proprio come accade a un fil di ferro piegato ripetutamente.</br>
	<strong>EUROPA</strong>: è di poco più piccolo della Luna ed è completamente avvolto dal ghiaccio, al di sotto del quale, la sonda Galileo, ha
	scoperto un vasto mare salato, ancora liquido per il calore sviluppato dalle interazioni di marea. Europa è il corpo più liscio del sistema
	solare: le formazioni superficiali più elevate, infatti, non superano qualche centinaio di metri. Insieme a Io, Ganimede, Titano e Tritone,
	Europa è tra i pochi satelliti dotati di atmosfera e possiede anche un debole campo magnetico che, per la sua rotazione intorno a Giove, varia
	continuamente sotto l'influenza del forte campo magnetico del pianeta.</br>
	<strong>GANIMEDE</strong>: è il più grande satellite del sistema solare e supera anche Mercurio. Sotto una crosta di ghiaccio spessa da 100 a
	200 km nasconde uno strato d'acqua liquida, mentre all'esterno ha un aspetto lunare, con distese pianeggianti, crepacci e crateri
	pianeggianti di ogni dimensione. Ha un leggero campo magnetico.</br>
	<strong>CALLISTO</strong>: crivellato di crateri per le meteoriti catturate dal campo gravitazionale di Giove, mostra le tracce di un
	gigantesco impatto avvenuto in passato.
</p>
